# Athugasemdir við drög að lögum félags íslenskra Pírata

Mikilvægasta atriðið er að í [þessum drögum][drog] er á nokkrum stöðum vísað til
„rafræns kosningakerfis félagsins“ án þess að það sé nokkurs staðar skilgreint.
Í 6.3 er tilvísunin að auki í fleirtölu. Gert er ráð fyrir að meginhluti
reglulegrar stefnumótunarvinnu fari fram í gegnum slíkt kerfi, sem þýðir að
a.m.k. ætti að vera að finna úthlutun á rekstri þess; sennilega til
framkvæmdaráðs.

Í greinum 3.6 og 4.4 eru ákveðin hlutverk falin „stjórn“ félagsins. Hvergi er
skilgreint hvernig þessi stjórn er valin. Væntanlega er átt við framkvæmdaráð.

Í grein 4.17 er talað um „félagsfund“. Hér er væntanlega um að ræða opinn fund
af því tagi sem fjallað er um í kafla 5. Efnislega er _afar_ varhugavert að setja
slíka regluskilgreiningu í jafn opið ferli og þeir fundir eru. Ráðlegra væri að
færa samþykkt þeirra í rafræna kerfið, eða a.m.k. aðalfund ef æskilegra þykir að
hafa kjötheimafyrirkomulag á hlutum.

Efnisleg spurning varðandi 7.6: Er ekki ráðlegt að undanskilja einnig kjörna
meðlimi framkvæmdaráðs? Ekki kemur skýrt fram hvort slembival fari fram samhliða
kjöri eða að því loknu. Sé það fyrra ætlunin er líkast til einnig rétt að
undanskilja þá sem yfirlýst eru í kjöri til framkvæmdaráðs. Ennfremur gæti verið
varhugavert að hámarka slembivalssetu við eitt tímabil. Tvær hættur myndast.
Annars vegar gæti viðkomandi verið viss um að veljast ekki aftur í framkæmdaráð,
og hefur þ.a.l. minni ástæðu en aðrir félagsmenn að fylgjast með; hins vegar er
mögulegt að þýðið _tæmist_.

Í 8.4 er tilgreint að úrskurðarnefnd eigi að taka ákvarðanir „aðeins í samræmi
við lög félagsins og landslög“. Hví eru landslög tilgreind? Úrskurðir um
álitaefni tengdum þeim eru viðfangsefni dómstóla.

Hvað er átt við með „félagsfundi“ í 9.5? Hví er ekki vísað til rafræna kerfisins
hér? Efnislega má gera athugasemd við möguleikann á að koma í veg fyrir
ráðningar og spyrja hvort ekki væri eðlilegra að setja upp kerfi til
brottrekstrar (starfsfólks og embættismanna). Slík kerfi hafa almennt séð
takmarkaðra notagildi í pólitískum innanhússdeilum.

Í 11.5 er aftur vísað til „félagsfundar“.

[drog]: http://wiki.is.pirate.is/index.php?title=L%C3%B6g/Dr%C3%B6g&oldid=508
