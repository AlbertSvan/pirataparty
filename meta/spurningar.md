# Skipulagsspurningar

Íslensk lög krefjast ákveðinna hluta af öllum félagasamtökum sem úthlutað er kennitölu. Meðal þess sem krafist er að sé til staðar eru samþykktir félags, sem meðal annars tilgreini hvernig stjórn þess er skipuð. Gerð er krafa um formann stjórnar, sem jafnframt er ábyrgðaraðili félagsins. Við verðum því að taka afstöðu til þess hvernig á að skipa þessa stjórn.

Þetta er þó ekki fyrsta spurningin. Langt því frá. Áður en að því kemur er önnur mun erfiðari spurning. (Eða öllu heldur tvær. Ein mjög einföld og önnur afskaplega flókin.) Hún er þessi: Hversu mörg félög þurfum/ætlum við að notast við, og hvernig á tengingum milli þeirra að vera háttað?

Við fyrri hluta spurningarinnar eru tvö möguleg svör. Við getum gert ráð fyrir einu félagi og haft alla starfsemi flokksins innan vébanda þess, eða fyrir því að fleiri félög verði stofnuð eftir því sem starfsemi flokksins breiðir úr sér. Upphafshópurinn myndi þannig skipta sér niður á höfuðborgarsvæðinu, önnur félög stofnuð utan þess, og viðbótarfélag stofnað (þegar orðið er um fleiri en eitt félag að ræða) sem myndi þjóna hlutverki landssambands.

Síðari spurningin er erfiðari og býður upp á ýmsa mismunandi kosti. Meginþátturinn snýst um sjálfstæði félaganna gagnvart hvert öðru; þ.e. hversu mikið og hvernig önnur félög (eða aðilar annarra félaga) geta bundið ákvarðanir félags. Sé stuðs við eitt lögformlegt félag er mögulegt að ná sambærilegum áhrifum með deildarskiptingu, en lög, ákvarðanaferli og prókúruhafar verða að sameiginleg. (Þ.e., notkun eins félags er í raun ákveðið svar við seinni spurningunni.) Án þess að fara um of út í smáatriði er lagt til að skoða þrjá mögulega kosti:

1. Kosningar meðal allra meðlima, bindandi fyrir öll félög.
2. Samþykktir „meirihluta“ félaga, hvernig sem sá meirihluti er skilgreindur, bindandi fyrir öll aðildarfélög.
3. Algjört sjálfstæði félaga: engar bindandi ákvarðanir nema *innan* félags. Sérstakar ráðstafanir eru gerðar til að koma upp skilgreindu ferli til að auðvelda félögunum að taka sameiginlegar ákvarðanir.

Nátengt þessu er spurningin um fyrirkomulag ákvarðanatöku almennt. Við höfum gengið út frá því sem vísu að stuðst verði við kosningakerfi á vefnum. Það er þó *ekkert* sem mælir sérstaklega með því að notkun slíks kerfis sé bundin í grundvallarplögg, hvorki stefnuyfirlýsingar né lög flokksins. Fyrir það fyrsta er óvíst að sama vefkerfi (eða jafnvel sambærilegt) verði til langframanotkunar. Til að auðvelda slíkar tæknilegar breytingar þarf að láta smáatriðin óskilgreind í lögum flokksins; og ef þau atriði eru óskilgreind, hví ekki skilgreina aðeins mikilvægustu atriðin: Getu allra sem þess óska að koma að ákvarðanatöku, heimild til að endurskoða ákvarðanir, og skrásetningu þeirra ákvarðana sem teknar hafa verið. (Þetta er eflaust ekki tæmandi listi; endanleg skilgreining á viðunandi ákvarðanatökuferli bíður nánari umfjöllunar.) Einnig er nauðsynlegt að skilgreina hvort, og þá hvaða, ákvarðanir þurfi að taka í gegnum sérhæfð ferli. Helstu kandídatar fyrir slíka meðferð eru breytingar á félagssamþykktum og uppstillingar á framboðslista í nafni flokksins. Ennfremur er opin spurning, eins og tekið er fram að ofan, hvort ákvarðanir séu ætíð lagðar fyrir óskipt félag en sem bindandi fyrir alla. Rétt er að vekja athygli á því að núverandi stjórnskipan á Íslandi gerir *afar* erfitt að sundurgreina mál á viðunandi hátt, sbr. stjórn Alþingis yfir fjárveitingarvaldinu og sífelld hrossakaup þar.

Fyrst talið berst að fjármálum er sennilega réttast að nefna nokkur atriði sem viðkoma fjármögnun og reikningshaldi flokksins. Íslenskir stjórnmálaflokkar halda iðulega utan um (mjög ónákvæm) félagatöl, sem einnig tíðkast hjá öðrum félögum á landinu. Þetta er *ekki* strangt til tekið lagakrafa. Reynsla stjórnmálaafla bendir hins vegar til þess að það sé *verulega* gagnlegt. Líkast til þyrfti Píratapartýið að halda tvöfalt félagatal, annars vegar þátttakendalista og hins vegar stuðningsmannalista. Þátttakendalistinn, sem innihéldi alla sem hefðu aðgang að vefkerfi flokksins yrði væntanlega víðtækari. Stuðningsmannalistinn væri nær því að vera listi yfir flokksbundna. Hugsanlegt er að gera kröfu um einhverskonar aðildargjöld til að fjármagna starfsemi flokksins um þann tíma sem hann er ekki á ríkisspena. Fjárhagslegur stuðningur frá öðrum aðilum og viðhorf til hans er annað atriði sem mikilvægt er að taka afstöðu til. Tilhneigingar hefur gætt til þess að vilja takmarka framlög frá lögaðilum og/eða „óæskilegum“ aðilum annarskonar, á sama tíma og farið er fram á að bókhald sé algjörlega opið. Vert er að benda á að samsetning opins, skrásetts ákvarðanatökuferlis og opins bókhalds ætti að koma algjörlega í veg fyrir að utanaðkomandi aðilar geti veitt fé í flokkinn til að hafa áhrif á stefnumál hans.

Í beinu framhaldi af fjármálum er eðlilegt að benda á hugsanleg útgjöld: Rekstur stjórnmálaflokks er ekki lítil vinna, og nauðsynlegt er að taka afstöðu til þess hvort rétt sé að hafa launaðar stöður við framkvæmdastjórn flokksins (og hugsanlega rekstur tölvukerfa). Tengsl þessara starfsmanna við félag/félög flokksins bætast þá við flækjuna sem hlýst af innri skipulagningu flokksins.

Öllum þessum spurningum þarf að svara með viðunandi hætti *áður* en við fastleggjum skipulag flokksins. Helsta hættan á þessu stigi hlýst af því að skipulagið færist í ákveðnar skorður án þess að nokkur meðvituð ákvörðun sé tekin, og síðar reynist erfitt að breyta því.
