# Fundarsköp framkvæmdaráðs Pírata

 1. Fundur framkvæmdaráðs telst réttilega boðaður hafi aðalritari sent tilkynningu um tímasetningu hans, staðsetningu og dagskrá hið minnsta á póstlista framkvæmdaráðs, sjöunda degi fyrir fund eða fyrr.

 2. Sé þess óskað að leggja mál á dagskrá fundar framkvæmdaráðs skal frummælandi senda aðalritara skriflega tillögu um ályktun framkvæmdaráðs.
    Aðalritari staðfestir móttöku tillögu, og skal hún þá sett á dagskrá næsta fundar framkvæmdaráðs.
    Telji aðalritari ágalla á tillögu skal hann tilkynna frummælanda það ásamt staðfestingunni.

    Hafi ekki verið ályktað um tímasetningu framkvæmdaráðsfundar við lok fyrri fundar skal aðalritari ákveða hana.

 3. Við upphaf framkvæmdaráðsfundar skal skorið úr um hverjir fundarmanna hafi atkvæðisrétt.
    Einungis geta sjö fundarmenn farið með atkvæðisrétt á hverjum fundi.
    Aðalmenn í framkvæmdaráði hafa sjálfkrafa atkvæðisrétt séu þeir viðstaddir.

    Séu færri en fjórir fundarmenn bærir til að fara með atkvæðisrétt telst fundurinn ekki starfhæfur.

 4. Aðalritari fer með hlutverk fundarstjóra.
    Sé aðalritari ekki viðstaddur, hafi beiðst undan fundarstjórn, eða honum andmælt, skal kjósa fundarstjóra.

    Fundarstjóri tilnefnir fundarritara úr röðum viðstaddra sem ekki hafa atkvæðisrétt.
    Fundarstjóra og -ritara er einungis heimilt að taka til máls varðandi fundarsköp, efni fundargerðar og til beinna svara við spurningum.
    Fundarstjóra er ekki heimilt að leggja fram tillögur.

    Fundarstjóri sker úr ágreiningi um fundarsköp. Fundarmönnum ber að hlýta ákvörðun fundarstjóra.

    Fundarstjóra er heimilt að gera hlé á fundi í allt að fimmtán mínútur án atkvæðagreiðslu.
    Hafi fundur ekki hafist að nýju að fimmtán mínútum liðnum skal kjósa fundarstjóra á ný.

    Hafi fundarstjóri atkvæðisrétt skal hann einungis beita honum sé það úrslitaatkvæði.

 5. Fundarstjóri tekur dagskrármál fyrir í þeirri röð sem hann ákvarðar.
    Þó ber honum að hlýta eftirfarandi takmörkunum.

    - Staðfesta skal fundargerð fyrri fundar áður en gengið er til dagskrár og án umræðu.
      Breytingatillögur skal afgreiða án umræðu.
      Athugasemdir við fundargerð skal bóka í lok hennar, og skal nafn þess sem gerir athugasemdina fylgja.
    - Sé ágreiningur um réttmæti dagskráratriða skal greiða atkvæði um þau áður en gengið er til dagskrár.
      Umræða skal takmarkast við formgalla, og hver ræða ekki lengri en fimm mínútur.
    - Liggi fyrir dagskrármál sem ekki hlutu afgreiðslu á fyrri fundi ber að taka þau fyrir undir liðnum „fyrri mál“ áður en ný mál eru tekin til afgreiðslu.
    - Mál sem ekki eru á auglýstri dagskrá fundar ber að taka fyrir undir liðnum „önnur mál“ eftir að öll auglýst dagskrármál eru útrædd.
      Samþykkja þarf fyrirtöku slíkra mála með minnst fjórum atkvæðum.
    - Sé þess óskað, skal taka fyrir athugasemdir við fundarstjórn án tafar.
      Þó skal ræðutími frummælenda takmarkaður við tvær mínútur.

 6. Fundarstjóri og fundarritari halda mælendaskrá, og skulu skrá mælendur í þeirri röð sem þeir óska orðsins.
    Fundarstjóri veitir fundarmönnum orðið eftir mælendaskrá sinni, eða gefur það laust sé hún auð.
    Sé því ekki andmælt við tilkynningu fundarstjóra þess efnis, er honum heimilt að loka mælendaskrá.
    Sé gerð athugasemd við mælendaskrá skal fundarritari skera úr um röð mælenda.

    Fundarstjóra ber að gæta þess að mælendur haldi sig við umræðuefni skv. dagskrá og er honum heimilt að áminna mælanda og krefjast skýringa á tengslum ræðu við dagskrárefni telji hann tilefni til.
    Hafi fundarstjóri krafist slíkrar skýringar og þótt ófullnægjandi er honum heimilt að veita næsta mælanda orðið.

    Telji fundarmaður að sér vegið skal honum heimilt að gera athugasemd.
    Fundarstjóri skal veita honum orðið strax að lokinni ræðu.
    Ræðutími skal takmarkaður við hálfa mínútu.

    Óski fundarmaður að veita mælenda andsvör skal hann gera fundarstjóra viðvart.
    Andsvör skulu veitt í þeirri sem fundarmenn óska þess.
    Andsvör skulu takmarkast við fimm mínútur.
    Mælanda er heimilt að svara andsvari, og skal svartími hans takmarkast við tvær mínútur.
    Fundarmanni er einungis heimilt að veita andsvör einu sinni við hverri ræðu.

    Tillaga gengur til atkvæðagreiðslu þegar mælendaskrá er auð og enginn kveður sér hljóðs.

 7. Fundarritari heldur fundargerð.
    Í fundargerð skal rita nöfn eða vel þekkt dulnefni viðstaddra og auðkenna þá sem atkvæðisrétt hafa.
    Í fundargerð skal einnig rita dagskrármál í þeirri röð sem þau voru tekin fyrir, og frummælendur þeirra.
    Ennfremur skal í fundargerð koma fram hverjir tóku til máls, í hvaða röð, og hvort um var að ræða venjulega ræðu, andsvar, svar við andsvari, athugasemd við aðdróttun eða athugasemd við fundarstjórn.

    Allar tillögur sem bornar eru fram á fundi og lagðar til atkvæðagreiðslu skal rita orðrétt í fundargerð.
    Einnig skal tilgreina hvernig atkvæði féllu.
    Þó skal aðeins nauðsynlegt að tilgreina fjölda atkvæða um tillögur um fundarstörf, nema færri en átta séu viðstaddir eða fleiri en fjórir óski þess.

    Óski mælandi þess sérstaklega að bókun sé færð í fundargerð skal rita hana orðrétt.

    Ekki er heimilt að víkja frá ákvæðum um fundargerð með tillögu til afbrigða.

 8. Mælanda er heimilt að bera fram tillögu um fundarstörf, og skal greiða atkvæði um hana án umræðu og án tafar.

    Atkvæðarétt um tillögur um fundarstörf hafa allir fundarmenn.

    Til tillagna um fundarstörf teljast tillögur um eftirfarandi:

    - afbrigði frá fundarsköpum
    - fundarhlé
    - frestun fundar
    - vísun til tafarlausrar atkvæðagreiðslu
    - frávísun máls

    Sé fundi frestað án þess að skilgreina stund og stað fyrir áframhald hans skulu þau dagskrármál sem ekki hafa hlotið afgreiðslu færast til næsta boðaða fundar framkvæmdaráðs.

 9. Atkvæðagreiðslur fara fram með handauppréttingum.
    Sérstaklega skal spurt hverjir séu fylgjandi tillögu og hverjir séu mótfallnir tillögu.

10. Hafi öll dagskrármál hlotið afgreiðslu og enginn kvatt sér hljóðs utan dagskrár er fundarstjóra heimilt að slíta fundi án atkvæðagreiðslu.
