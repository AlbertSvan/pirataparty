# Greinargerð með tillögum til breytinga á lögum Pírata

Í tillögu að breyttum lögum Pírata er að finna allnokkrar breytingar.
Þónokkur hluti þeirra gegnir því hlutverki einu að lagfæra hreina galla í fyrirliggjandi lögum.
Engu að síður er ekki tekið á öllum slíkum ágöllum í heildartillögu sem liggur fyrir.
Villuleiðréttingar eru ekki sérstaklega tilgreindar í greinargerð þessari, heldur aðeins efnislegar breytingar.

Þrjár breytingar eru gerðar sem erfitt er að setja undir tiltekin flokk.
Fyrst er lagt bann við því að einstaklingur gegni samtímis tveimur ábyrgðarstöðum innan félagsins; þ.e., sé samtímis kjörinn fulltrúi eða í forystusæti framboðslista, starfsmaður flokksins og/eða í framkvæmdaráði.
Einnig er komið í veg fyrir að kjörnir fulltrúar sitji samfleytt fleiri en tvö kjörtímabil í sama embætti.
Markmið beggja þessara breytinga er að draga úr líkum á því að afmarkaður hópur safni völdum innan félagsins að sér.
Þriðja breytingin er krafa um að „allar reglulegar nefndir“ — þ.e. framkvæmdaráð, þingflokkur, sveitarstjórnarflokkar, úrskurðarnefnd, aðalfundur og málefnahópar — setji sér fundarsköp sem séu aðgengileg (öllum) félagsmönnum.
Markmið þessarar breytingar er að tryggja að 

## Hlutverk

Fyrsta breytingin er strax í kaflanum um hlutverk félagsins.
Í nýrri tillögu er lagt til að Pírötum sé ekki lýst sem stjórnmálaflokki.
Þess í stað eru Píratar félag sem mótar sér stefnu, og vinnur svo að því að hrinda stefnunni í framgang.
Pírötum er fyrirlagt að _reyna_ að taka þátt í Alþingis- og sveitarstjórnarkosningum.
Þetta er gert til að það sé greinilegra að Píratar hafi ekki hug á að takmarka starf sitt við hefðbundin stjórnmál.
Rekstur á upplýsinga- og hugbúnaðarkerfum á borð við Alþingisrýninn þjónar því stefnumiði Pírata að upplýsingar eigi að vera aðgengilegar, en er ekki beinlínis starfsemi stjórnmálaflokks.

## Kosningakerfi og ályktanir

Allverulegar breytingar eru gerðar á stefnumótunarferli Pírata.
Í nýjum lögum er kveðið á um að rekið skuli kosningakerfi sem allir félagsmenn hafi aðgang að, og að félagið álykti í gegnum þetta kosningakerfi.
Tillögur að ályktunum eru lagðar fram í gegnum kosningakerfið, og fara í almenna kosningu þar ef þær ná tilteknum þröskuldi.
Þetta ferli kemur _í stað_ almennra félagsfunda sem áður voru skilgreindir í lögum.
Alls staðar þar sem almennur félagsfundur hafði ákvörðunarheimild áður er í staðinn tilgreint að félagið geti ályktað um ákvörðun.
Félagsfundir – 5. kafli fyrri laga – eru þ.a.l. felldir út úr lögum, þar sem þeir hafa ekkert _formlegt_ hlutverk.
(Óformlegir fundir geta að sjálfsögðu haldið áfram!)

Vert er að benda á að ekkert bindur kosningakerfið við það að vera tölvukerfi.
Nauðsynlegt er að finna leiðir til að gera þeim kjósa frekar að notast ekki við tölvukerfið að taka þátt „í kjötheimum“.

Kosningakerfið gegnir eins og áður mikilvægu hlutverki í stefnumótun.
Ákvæði um að stefna sé sétt með kosningum er breytt í að stefna sé sett með ályktunum; ályktanir þurfa að fara í gegnum kosningu.
Nokkrar sérstakar kröfur eru gerðar til stefnumótandi ályktana:
Þær þurfa að tilgreina að þær séu stefnumótandi, þær þurfa að fela í sér tilvísun til fyrri ályktana, og henni skal fylgja greinargerð.
Vert er að taka fram að það var frá upphafi ætlunin að krefjast greinargerða með stefnutillögum.
Þær fórust hinsvegar fyrir vegna þess að stefnumótun Pírata fyrir kosningar fór fram í tímaþröng.

## Fyrirkomulag aðalfundar

Aðalfundur er færður frá því að vera í ágúst yfir í janúar.
Áætluð dagsetning skal liggja fyrir þann 1. desember, og staðsetning og dagskrá minnst þremur vikum fyrir áætlaða dagsetningu.
Kosning framkvæmdaráðs er færð af aðalfundi yfir á kosningakerfi félagsins.

## Málefnahópar

Málefnahópar komu fyrir í fyrri útgáfu laganna, en voru illa skilgreindir.
Hlutverk þeirra og stofnun er fest allverulega í formi.

Helsta breytingin er sú að í stað þess að stofnun málefnahópa sé algjörlega frjáls er hún í gegnum ályktanir félagsins.
Málefnahópur er settur á stofn til að skila af sér gögnum; þegar það hefur verið gert er málefnahópurinn leystur upp.

Málefnahópur er helsta verkfæri félagsins til að afla upplýsinga eða gagna um tiltekin málefni.
Þeir hafa engu að síður ekkert formlegt hlutverk í stefnumótun — en gera má ráð fyrir því að skýrslur málefnahópa þjóni sem rökstuðningur eða beinagrind fyrir greinargerð með stefnuályktun.

## Úrskurðarnefnd

Skipan úrskurðarnefndar er breytt verulega.
Hlutverk hennar er víkkað talsvert út.
Á nokkrum stöðum er sérstaklega tekið fram að úrskurðarnefnd hafi heimild til að taka ákvarðanir um mál.
Í fyrri lögum voru slíkar heimildir ekki teknar fram, en eðlilegt að álykta að þær væru engu að síður til staðar.

