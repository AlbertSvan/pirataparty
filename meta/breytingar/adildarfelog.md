# Tillaga til breytinga á lögum Pírata

1.  Í stað tíunda kafla, sem ber yfirskriftina „Félagsdeildir og nefndir“ kemur nýr kafli sem ber yfirskrifina „Aðildarfélög“.
    Greinar kaflans verða svohljóðandi:

    1.  Heimilt er að líta svo á að lögaðilar séu aðildarfélög Pírata að uppfylltum ákveðnum skilyrðum.
        Félag sem óskar eftir að teljast aðildarfélag Pírata sendir umsókn um slíkt til framkvæmdaráðs, ásamt lögum sínum.

        Framkvæmdaráð úrskurðar hvort tilvonandi aðildarfélag uppfylli þau skilyrði sem hér eru lögð fram.
        Sé svo skal aðildarfélagið tafarlaust hljóta aðild, en að öðrum kosti skal því tilkynnt um þá ágalla sem á umsókninni eru.

    2.  Aðildarfélögum er óheimilt að ganga gegn lögum eða grunnstefnu Pírata.
        Úrskurðarnefnd er heimilt að fella niður aðild félags sem brýtur gegn lögum eða grunnstefnu.

    3.  Framkvæmdaráð heldur sameiginlega félagaskrá fyrir öll aðildarfélög Pírata.
        Allir félagar aðildarfélags teljast jafnframt félagar í Pírötum.

    4.  Aðildarfélagi ber að skila fundargerð aðalfundar, ársskýrslu og bókhaldsgögnum sínum til framkvæmdaráðs.
        Hafi slík gögn borist fyrir lok júnímánaðar telst aðildarfélag vera virkt.

    5.  Aðildarfélagi ber að skilgreina í lögum sínum hvenær það teljist starfhæft.
        Uppfylli aðildarfélag ekki eigin skilyrði um starfhæfni skal því slitið.
        Einnig skal aðalfundi Pírata heimilt að boða aðalfund í eða slíta óvirku aðildarfélagi.

        Eignir aðildarfélaga skulu renna til Pírata við félagsslit.

    6.  Starfssvæði svæðisbundins aðildarfélags skal vera minnst eitt sveitarfélag.

        Einungis skal eitt svæðisbundið aðildarfélag starfa í hverju sveitarfélagi.
        Þó skal heimilt að stofna aðildarfélag sem nær yfir heilt kjördæmi með aðkomu allra virkra aðildarfélaga innan þess kjördæmis.

        Úrskurðarnefnd sker úr um ágreining um starfssvæði.

    7.  Aðildarfélagi er heimilt að skipta starfsemi sinni frekar.
        Aðildarfélagi ber að gera framkvæmdaráði grein fyrir slíkri skiptingu að því leyti sem hún hefur áhrif á félagaskráningu.

2.  Tólfti kafli, sem ber yfirskriftina „Þátttaka í sveitarstjórnar- og alþingiskosningum“ skal bera yfirskriftina „Þátttaka í kosningum“.

3.  Grein 12.1 orðist svo: „Þátttaka í kosningum er á ábyrgð aðildarfélaga á kjörsvæði.

    Hafi aðildarfélögum innan kjördæmis til Alþingiskosninga ekki komist saman um annað skal starfa kjördæmisráð skipað einum fulltrúa fyrir hvert sveitarfélag þar sem Píratar hafa starfsemi.“

4.  Fremst í grein 12.2 bætist við eftirfarandi málsgrein: „Framkvæmdaráð annast samræmingu kosningabaráttu á landsvísu í samráði við aðildarfélögin.“

5.  Grein 12.3 fellur brott.

6.  Grein 12.4 orðist svo: „Heimilt er að stofna til kosningabandalags við Alþingiskosningar.

    Aðildarfélögum er heimilt að veita samskonar heimild í lögum sínum hvað varðar sveitarstjórnarkosningar.“

7.  Grein 12.5 orðist svo: „Allir félagsmenn, sem kjörgengir eru til þeirra kosninga sem um ræðir, geta gefið kost á sér á framboðslista.“

8.  Þrettándi kafli, sem ber yfirskriftina „Störf þingflokks og sveitarstjórnarflokka“ skal bera yfirskriftina „Störf þingflokks og annarra kjörinna fulltrúa“.

9.  Fremst í þrettánda kafla bætist við ný grein, sem orðast svo: „Þingmenn Pírata eru ábyrgir gagnvart félaginu í heild.

    Sveitarstjórnarfulltrúar eru ábyrgir gagnvart því svæðisbundna aðildarfélagi sem starfar í sveitarfélagi þeirra.“

10. Grein 13.3 orðist svo: „Framkvæmdaráð getur óskað eftir því að kjörnir fulltrúar mæti á fund sinn.“

11. Í stað orðanna „kjörnum fulltrúum“ í grein 14.3 skal koma „þingmönnum“.

## Athugasemdir

Í núgildandi lögum er gert ráð fyrir að öll starfsemi Pírata fari fram undir merkjum eins heildarfélags.
Reynslan af þátttöku Pírata í kosningum til Alþingis 2013 sýnir að þetta sé ekki vænlegt til árangurs til framtíðar.
Því er hér lagt til að önnur félög geti orðið formlegur hluti af Pírötum, en nú þegar er starfandi félagið Ungir Píratar.
Fyrir liggur að það er ekki í takt við grunnstefnu Pírata um að draga úr miðstýringu og miðlægni að allt starf og stefnumótun Pírata fari fram í gegnum stakt félag.
Þó er nauðsynlegt að hafa í huga ákveðnar gildrur þegar kemur að starfsemi aðildarfélaga, eins og víkur að síðar.

Aðildarfélög geta verið af tvennu tagi, annars vegar almenn aðildarfélög – líkt og Ungir Píratar – eða svæðisbundin aðildarfélög – en fyrirséð er að stofnuð verði félög á borð við Pírata í Reykjavík og Pírata á Vestfjörðum.
Ástæða þess að sérstaklega er gert ráð fyrir svæðisbundnum aðildarfélögum er sú að Píratar hafa það að markmiði sínu að taka þátt í kosningum á Íslandi, og því eðlilegt að skipting Pírata haldist í hendur við skiptingu íslenskrar stjórnsýslu.
Af sömu ástæðu er þess krafist að starfssvæði aðildarfélags sé ekki minna en eitt sveitarfélag.
Vert er að benda á að ekkert kemur í veg fyrir að aðildarfélag Pírata samanstandi aftur af aðildarfélögum, og því ekkert því til fyrirstöðu að fjölmennari sveitarfélög skipti starfsemi sinni upp með nákvæmari hætti.

Samkvæmt tillögum þessum er frelsi aðildarfélaga talsvert, en aðildarfélögum er einungis gert að brjóta ekki gegn grunnstefnu eða lögum Pírata.
Þetta er gert til að draga úr líkum á því að stöðnun í einhverskonar kjarna verði þess valdandi að Píratar í heild festist í sama farinu og taki ekki áhættu þegar kemur að því að vinna að málefnum félagsins.
Frelsi til þess að gera tilraunir er forsenda þess að starfshættir haldi áfram að þróast.

Að öðru leyti snýr breytingartillagan að atriðum sem varða skipulag á aðkomu Pírata að kosningum og tengsl milli flokksins og kjörinna fulltrúa sem honum tengjast.
Gert er ráð fyrir að alþingismenn Pírata muni starfa fyrir flokkinn í heild – það er, fyrir öll aðildarfélög hans.
Aðildarfélögum er eftirlátið að skilgreina hlutverk sveitarstjórnarfulltrúa, og bera þeir engar skyldur gagnvart framkvæmdaráði.
Þó er sérstaklega tekið fram að framkvæmdaráð geti óskað eftir því að kjörnir fulltrúar – sem eru meðal annars sveitarstjórnarmenn – mæti á framkvæmdaráðsfund.

Æskilegt er að a.m.k. grunnmynstur þessa fyrirkomulags verði orðið virkt fyrir áramót, en hugur hefur verið í ýmsum Pírötum að taka þátt í sveitarstjórnarkosningum 2014.
