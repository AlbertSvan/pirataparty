# Ný uppbygging Pírata – tillaga

Núverandi skipulag Pírata er nú þegar komið að þolmörkum. Við verðum að
endurskipuleggja starfið eftir kosningar. Það eru tvö atriði sem er brýnast að
taka á: Annars vegar er það geta okkar til að taka við nýju fólki, hins vegar að
skerpa boðleiðir og hlutverkaskiptingu.

Eins og staðan er í dag skiptist félagið ekki upp. Það er vissulega sæt pæling,
en staðreyndin er einfaldlega sú að hún virkar ekki. Stærð hópa eru sett ákveðin
takmörk; rannsóknir benda til þess að hámarkið sé í námunda við 200, og líklegt
er að skilvirk stærð sé talsvert lægri, eða um 150. (Þessar rannsóknir tengjast
því sem hefur verið kallað Dunbar-talan, kennt við enska mannfræðinginn R.I.M.
Dunbar. Píratar eru komnir nálægt eða yfir tvöfalda þessa tölu; það er kominn
tími til að setja upp strúktúr.

Þar sem við erum stjórnmálaflokkur sem starfar á Íslandi er ekkert vit í öðru en
að fylgja stjórnskipan Íslands eftir. Ísland er svæðisskipt; stjórnsýslan
skiptist upp í sveitarfélög, sem aftur eru sett saman í kjördæmi fyrir kosningar
til Alþingis. (Það er vert að benda á að kjördæmin gegna _engu_ öðru hlutverki,
sem gerir þau svolítið tilgangslaus.) Ég legg því til að heildarfélagið Píratar
verði gert að samtökum aðildarfélaga sem starfa í minnst einu sveitarfélagi.
Þessi aðildarfélög skipa síðan kjördæmisráð, og kjördæmisráð skipar
allsherjarráð. Þessi ráð verða ekki skipuð fulltrúum heldur málsvörum. Munurinn
á milli þeirra er að fulltrúar hafa umboð til að taka bindandi ákvarðanir fyrir
hönd umbjóðenda sinna, á meðan málsvarar geta einungis gengið að skilmálum sem
hafa þegar verið samþykktir af umbjóðendum sínum. Lagt er til að ákvarðanir
verði aðeins teknar með einróma samþykki allra málsvara þegar nauðsynlegt er að
binda öll aðildarfélög. Vegna þess hvernig kjördæmismálum er háttað á Íslandi
skipa Píratar í Reykjavík einir fulltrúa tveggja kjördæmaráða í allsherjarráði;
lagt er til að Píratar í Reykjavík skipti starfi sínu upp í samræmi við
hverfaskiptingu Reykjavíkurborgar. _Ekki_ er gert ráð fyrir því að félagsmenn
séu einungis skráðir í eitt félag, heldur er hverju aðildarfélagi látið eftir að
ákvarða skilyrði fyrir aðild. Ég tel eðlilegt að miðað sé við lögheimili eða
búsetu.

Allsherjarráð gegnir hlutverki aðalfundar, og sér um samþykktir á
lagabreytingum, breytingum á grundvallarstefnu, og skilgreiningu á reglum um
stefnumótun. Öll þessi atriði þarf allsherjarráð að samþykkja samhljóða; þetta
þýðir að breytingar á þessum málum þarf að samþykkja í öllum aðildarfélögum.

Allsherjarráði er einnig falið að skipa framkvæmdaráð; framkvæmdaráð
samanstendur af skilgreindum, föstum starfsmönnum Pírata, sem er ætlað að sinna
rekstrar- og stuðningshlutverki fyrir samtökin í heild. Gert er ráð fyrir því að
framkvæmdaráð Pírata sinni rekstri rafræns kosningakerfis til stefnumótunar,
utanumhaldi yfir félagatal, samræmingu kynningarefnis, og annan daglegan
rekstur. Framkvæmdaráð ber ábyrgð bæði gagnvart allsherjarráði og einstökum
aðildarfélögum. Lagt er til að framkvæmdaráð verði skipað fimm manns, sem gegna
skilgreindum hlutverkum: Framkvæmdastjóri ber ábyrgð á heildarrekstri félagsins
og fer með prókúru þess; gjaldkeri annast utanumhald um sjóði félagsins og
tryggir að þeir fullnægi rekstrarþörfum; aðalritari ber ábyrgð á boðun funda,
fundargerðum, og því að lagalegum kröfum sé fullnægt; kerfisstjóri annast
rekstur þeirra tölvukerfa sem flokkurinn hefur umsjón með og stýrir þróun nýrra
eftir því sem þörf krefur; og spunameistari sér um kynningarefni, almenn
samskipti félagsins út á við, og tengsl við fjölmiðla. Allsherjarráð getur veitt
framkvæmdastjóra leyfi til að ráða fleiri starfsmenn. Um þá skulu gilda sömu
reglur og nú: Laun ekki hærri en þingfararkaup, þá ber að tilgreina opinberlega.
Einnig er lagt til að starfsmenn geti ekki gegnt trúnaðarstöðum innan Pírata,
hvorki í landssamtökunum né innan aðildarfélaga.

Þátttöku félagsins í kosningum þarf ekki að breyta; krafa um almenna kosningu á
lista, og að fela aðildarfélögum og kjördæmisráðum framkvæmd þeirra kosninga er
rökrétt. Rétt er að athuga hvort ekki sé betra að notast við Schulze-aðferð til
að raða á lista; framkvæmdin er ekki flóknari en það sem var gert við röðun á
lista nú. (Technical details available on request.)

Starfsemi þingflokks og sveitarstjórnarfulltrúa er eðlilegt að skilgreina betur.
Krefjast þarf samskipta milli þingflokks og aðildarfélaga, helst með reglulegu
fundahaldi. Þingmenn mega _ekki_ verða talsmenn ákveðinna aðildarfélaga. Finna
þarf leið til að kljá út um þingmál sem ekki er með góðu móti hægt að taka
afstöðu til á grundvelli samþykktrar stefnu; augljósasta aðferðin er að reka
Skuggaþing.

## Tímabundnar ráðstafanir



# Félagslög

## Ný lög Pírata

 1. Nafn félagsins er Píratar. Enskt heiti þess er Pirate Party Iceland, og nota
    má það sem hjáheiti. Heimili þess og varnarþing er í Reykjavík.
    Starfstímabil þess er almanaksárið.

 2. Félagið er stjórnmálaflokkur sem miðar að því að bjóða fram lista til
    Alþingis- og sveitastjórnarkosninga til að vinna stefnumálum sínum framgang.
    Félagið skal leitast við að bjóða fram undir listabókstafnum P.

 3. Samhliða þessum lögum skal vera grunnstefna Pírata. Lögum og grunnstefnu má
    eingöngu breyta á fundi allsherjarráðs. Tillögur að breytingum skulu hafa
    borist minnst tveimur vikum fyrir boðaðan fund.

    Stefnumál Pírata skulu ákvörðuð með opnum og lýðræðislegum hætti. Stefnumál
    sem gengur gegn grunnstefnu Pírata er þó ógilt. Allsherjarráð samþykkir
    sérstakar reglur um stefnumótunarkerfi Pírata.

 4. Aðild að félaginu er opin félagsdeildum Pírata. Allsherjarráð staðfestir
    inngöngu félagsdeildar. Framkvæmdaráð annast skráningu félagsdeilda.

    Félagsdeild Pírata telst vera hvert það félag sem í lögum sínum tilgreinir
    að það hyggist starfa sem slíkt og samþykkir grunnstefnu og
    stefnumótunarkerfi Pírata. Félagsdeild Pírata skal skipuleggja innri
    starfsemi sína á lýðræðislegum grunni. Félagsdeild skal skilgreina
    lágmarksforsendur þess að hún teljist starfhæf. Sé félagsdeild óstarfhæf
    skal allsherjarráði Pírata heimilt að leggja hana niður. Við félagsslit
    félagsdeildar skulu eignir hennar renna til Pírata.

 5. Starfssvæði svæðisbundinnar félagsdeildar skal hið minnsta vera eitt
    sveitarfélag. Einungis skal starfa ein félagsdeild í hverju sveitarfélagi.
    
    Sveitarfélagsdeildum er heimilt að bindast samtökum eftir því sem þurfa
    þykir. Komi sveitarfélagsdeildir kjördæmis sér ekki saman um annað skal
    starfa kjördæmisráð skipað einum fulltrúa fyrir hvert sveitarfélag
    kjördæmisins.

    Framboðslistum Pírata til kosninga skal raðað upp með forgangskosningu.
    Sveitarfélagsdeildir bera ábyrgð á framkvæmd kosninga á framboðslista til
    sveitarstjórnarkosninga í þeim sveitarfélögum sem falla undir starfssvæði
    þeirra. Kjördæmisráð eða kjördæmisfélög bera ábyrgð á framkvæmd kosninga á
    framboðslista til Alþingiskosninga í sínu kjördæmi. Ábyrgðaraðilar setja
    nánari reglum um kosningarétt, kjörgengi og framkvæmd kosninga.

 5. Allsherjarráð Pírata tekur ákvarðanir um skipulag Pírata, lagabreytingar
    félagsins, og breytingar á grunnstefnu Pírata. Hvert kjördæmi skipar tvo
    málsvara í allsherjarráð. Meðlimur allsherjarráðs skal ekki gegna öðru
    trúnaðarstarfi fyrir Pírata eða félagsdeild.

    Ákvarðanir um lagabreytingar og breytingar á grunnstefnu teljast samþykktar
    í allsherjarráði ef þær eru samþykktar einhljóða á boðuðum fundi. Aðrar
    ákvarðanir teljast samþykktar í allsherjarráði með einföldum meirihluta
    meðlima.

    Allsherjarráð skal koma saman minnst árlega, fyrir lok ágústmánaðar, og skal
    sá fundur ásamt dagskrá auglýstur með minnst þriggja vikna fyrirvara.
    Allsherjarráð skal einnig koma saman krefjist þess minnst fimm meðlimir þess
    með skriflegum hætti, og skal þá boðaður fundur í fjórðu viku frá því að
    krafa var lögð fram. Slíkir fundir allsherjarráðs teljast vera aðalfundir
    félagsins. Fundur allsherjarráðs er löglegur ef umboðsmenn minnst tveggja
    þriðju (⅔) aðildarfélaga eru viðstaddir.

 6. Daglegur rekstur félagsins er í höndum framkvæmdaráðs. Framkvæmdaráð er
    skipað framkvæmdastjóra, gjaldkera, aðalritara, spunameistara og
    kerfisstjóra. Allsherjarráð skipar í þessar stöður.

    Framkvæmdastjóri annast yfirumsjón með rekstri félagsins. Gjaldkeri annast
    eftirlit með fjárhag félagsins. Aðalritari annast umsjón með formlegum
    skyldum félagsins, bæði gagnvart aðildarfélögum og landslögum.
    Fjölmiðlafulltrúi annast umsjón og samræmingu á kynningu og samskiptum við
    almenning og fjölmiðla. Kerfisstjóri annast rekstur og þróun tölvukerfa
    Pírata.

    Framkvæmdaráði ber að aðstoða aðildarfélög sem eftir því óska. Framkvæmdaráð
    skal að minnsta kosti reiðubúið til að annast eftirfarandi:
    
     - Hýsingu og rekstur á rafrænu kosningakerfi
     - Ráðgjöf við gerð eða breytingu félagslaga
     - Umsjón með fjárreiðum aðildarfélags
     - Hýsingu og rekstur sameiginlegrar meðlimaskrár
     - Gerð kynningarefnis, bæði texta og hönnunar

    Allsherjarráði er heimilt, ef fjárreiður félagsins leyfa, að greiða laun
    fyrir störf í framkvæmdaráði. Allsherjarráði er einnig heimilt að veita
    framkvæmdastjóra leyfi til ráðningar annarra starfsmanna. Laun skulu ekki
    hærri en þingfararkaup.

## Ný lög Pírata í Reykjavík

 1. Nafn félagsins er Píratar í Reykjavík. Heimili þess og varnarþing er í
    Reykjavík.

 2. Félagið er svæðisbundin félagsdeild Pírata, og starfssvæði þess er
    Reykjavíkurborg. Félagið fer einnig með hlutverk kjördæmisráðs beggja
    Reykjavíkurkjördæma fyrir Alþingiskosningar.



## Tillaga að lögum Pírata á Vestfjörðum

 1. Nafn félagsins er Píratar á Vestfjörðum. Heimili þess og varnarþing er á Ísafirði.

 2. Félagið er svæðissamtök Pírata á Vestfjörðum. Aðild að félaginu er opin
    sveitarfélagadeildum Pírata í Árneshreppi, Bolungarvíkurkaupstað,
    Ísafjarðarbæ, Kaldrananeshreppi, Reykhólahreppi, Strandabyggð,
    Súðavíkurhreppi, Tálknafjarðarhreppi og Vesturbyggð ef slíkar eru starfandi.
    Aðild er einnig opin einstaklingum í þeim sveitarfélögum á þessu starfssvæði
    þar sem ekki er starfandi sveitarfélagsdeild. Félagið gegnir þar hlutverki
    sveitarfélagsdeildar, eftir því sem er nánar tilgreint.

## Tillaga að lögum Pírata í Ísafjarðarbæ

