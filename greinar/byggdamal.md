# Fólksfækkun og byggðastefna

Fólksfjöldaþróun fer eftir aðstæðum á hverjum tíma og hverjum stað. Hægt er að
hafa áhrif á þessar aðstæður með ýmsum hætti – þar á meðal með aðgerðum
stjórnvalda. Þróun sem er eðlileg þegar skattheimta verður til þess að fjarlægja
auðæfi úr samfélaginu er það ekki þegar skattfénu er varið til að byggja upp
innviði þess. Píratar telja það vera algjört lykilatriði að ákvarðanir séu
teknar af þeim sem verða fyrir áhrifum af þeim, og því er mikilvægt að
sveitarfélögunum sé gefin aukin hlutdeild í því að ákveða hvernig skatttekjum sé
varið. En það er ekki nóg. Heilar byggðir hafa farið í eyði hér á Íslandi, og
við þekkjum söguna. Unga fólkið sækir annað, neyðist til að fara annað. Það
eltir drauma eða atvinnu. Kjarni samfélagsins hverfur smám saman, þangað til of
fáir eru eftir til að halda uppi nauðsynlegri starfsemi. Þessu er nauðsynlegt að
sporna gegn. Við gerum það með því að auðvelda fólki að gera drauma sína að
raunveruleika þar sem það helst vill; með því að gera smáiðju auðveldari og
minnka heiminn með upplýsingatækninni; með því að tryggja öllum nauðsynlegt
lífsviðurværi svo enginn neyðist til að flytja til þess eins að hafa í sig og á.
Píratar vilja stefna í þessa átt, og hafa sýn á það hvernig við getum þokað
okkur áfram.
