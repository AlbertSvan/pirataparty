# Málsvörn öfgamanns

Í stjórnmálum er algengt að heyra gagnrýni á „öfgamenn beggja fylkinga“. Jafnan
er gengið út frá því að átakalínan sé milli hægrimanna og vinstrimanna – þó
raunar hafi það margsinnis sýnt sig að til eru málefni þar sem þessi hefðbundna
uppskipting stjórnmálanna hafi lítið að segja. Gegn þessum öfgum er alvanalegt
að stilla „hófsömum miðjumönnum“ sem jákvæðum valkosti; þeim sem leitast við að
finna jafnvægið milli öfgaafstaðnanna og eru reiðubúnir til að gera
málamiðlanir.

Án þess að vilja gera lítið úr málamiðlunum og mikilvægi þeirra, þá ætla ég mér
að halda því fram að málamiðlanir séu ekki í sjálfu sér sniðugt markmið. Stundum
hafa öfgamennirnir nefnilega rétt fyrir sér. Eða hverjum finnst eðlilegt að
heyra talað um „hóflegt þrælahald“? Er það ekki öfgaafstaða að vilja banna
þrælahald með öllu? Eigum við að gleyma því að málamiðlanir stjórnmálamanna í
þessum efnum framlengdu formlega tilvist þrælahalds í Bandaríkjunum um marga
áratugi, og viðhéldu aðskilnaðarstefnu í rúma öld á eftir því? Þetta er
vissulega öfgakennt dæmi, en það sýnir líka með óvenjuskýrum hætti hversu
hættulegt það getur verið að hugsa sem svo að rétta leiðin liggi alltaf „milli
öfga“.

