# Stefnumótun á grundvelli sönnunargagna

Ég ætla að leyfa mér að leggja fram umdeilda staðhæfingu: Stefnumótun
stjórnvalda ætti ætíð og eingöngu að byggja á staðfestum og sannreynanlegum
gögnum um gagnsemi stefnunnar í að ná yfirlýstum markmiðum. Af hverju lýsi ég
þessu sem „umdeildu“? Jú; staðreyndin er nefnilega sú að stefnumótun byggist í
dag miklu frekar á skoðunum, áætluðum áhrifum og jafnvel hreinræktuðum getgátum.
„Það gefur auga leið“ á ekki að vera ásættanleg röksemdafærsla fyrir því að
taka upp stefnu, af þeirri einföldu ástæðu að raunveruleikinn er oft flóknari en
við gefum okkur – og það sem í fyrstu sýn virðist augljóst á
það til að vera _rangt_.

Þetta hafa menn rekið sig á í læknisfræði – ekki vegna þess að læknar séu
sérstaklega vitlausir, heldur vegna þess að þeir hafa tekið upp góða
aðferð til þess að komast að því hvort meðferðir virki eða ekki. Aðferðin
byggist á samanburðarprófunum: Valið er í tvo hópa af handahófi, annar þeirra
fær nýju meðferðina en hinn – samanburðarhópurinn – fær eldri meðferð,
lyfleysu eða enga meðferð. Svo er fylgst með því hvernig hópunum vegnar
af, og hvort á þeim er tölfræðilega marktækur munur. Próf af þessu tagi hafa
stundum komið verulega á óvart, bæði þegar meðferðir sem virtist lítil von á að
hefðu áhrif virkuðu vel og þegar meðferðir sem lengi hafði verið gert ráð
fyrir að skiluðu árangri reyndust beinlínis skaðlegar. Er ekki líklegt
að svipað gildi í málum á borð við refsingar afbrotamanna, gagnlegar
kennsluaðferðir, og hvatningu til atvinnusköpunar? Hvað stendur í vegi fyrir því
að sambærileg prófun sé gerð á þessum sviðum?

Í megindráttum má skipta andmælunum í tvennt. Í fyrsta lagi er því haldið fram
að erfiðara sé að gera samanburðarpróf í félagsvísindum; hins vegar því að það
sé siðferðilega óréttlátt. En á þetta við? Það er himinn og haf milli þess að spyrja, eins og
fræðimenn gera, hver tengslin milli mismunandi hluta samfélagsins eru, og þess
að spyrja hvort inngrip A eða inngrip B séu gagnlegri. Í mörgum tilvikum safna stofnanir nú þegar verulegum hluta
þeirra upplýsinga sem þarf til að svara síðari spurningunni. Það er í sjálfu sér enginn munur á því
að spyrja – eins og í læknisfræði – hvort pilla A eða pilla B dragi meira úr
sjúkdómseinkennum og því að spyrja – eins og Vinnumálastofnun gæti gert – hvort
úrræði A eða úrræði B fækki atvinnulausum meira.

Svipað á við um siðferðisspurninguna: Er
sanngjarnt að halda nýju úrræði sem gæti hjálpað frá fólki sem þarf á því að
halda? Þetta á auðvitað ekki síður við í lyfjarannsóknum, þar sem um er að ræða líf og heilsu fólks.
Hér er lykilorðið „_gæti_“. Áður
en við vitum hvort það sé ósanngjarnt að nota úrræðið ekki fyrir alla þurfum við
að vita hvort það _virkar_. Hvernig komumst við að því hvort það virkar án
þess að bera saman fólk sem hefur notið þess og fólk sem hefur ekki gert það?
Helsti erfiðleikinn við samanburðarpróf í stefnumálum er kannski sá að við höfum
ekki vanist því að hugsa um sönnunargögn sem forsendu stefnumótunar.

Því vilja Píratar breyta.
