# Stefnumótun á grundvelli sönnunargagna

Ég ætla að leyfa mér að leggja fram umdeilda staðhæfingu: Stefnumótun
stjórnvalda ætti ætíð og eingöngu að byggja á staðfestum og sannreynanlegum
gögnum um gagnsemi stefnunnar í að ná yfirlýstum markmiðum. Af hverju lýsi ég
þessu sem „umdeildu“? Jú; staðreyndin er nefnilega sú að stefnumótun byggist í
dag miklu frekar á skoðunum, áætluðum áhrifum og jafnvel hreinræktuðum getgátum.
„Það gefur auga leið“ á ekki að vera ásættanleg röksemdafærsla fyrir því að
taka upp stefnu, af þeirri einföldu ástæðu að raunveruleikinn er oft flóknari en
við gefum okkur – og það sem virðist í fyrstu sýn augljóst og óhjákvæmilegt á
það til að vera einfaldlega _rangt_.

Þetta hefur sýnt sig hvað skýrast í læknisfræði – ekki vegna þess að læknar séu
sérstaklega vitlausir, heldur vegna þess að þeir hafa tekið upp merkilega góða
aðferð til þess að komast að því hvort meðferðir virki eða ekki. Þessi aðferð
byggist á samanburðarprófunum: Valið er í tvo hópa af handahófi, og annar þeirra
fær nýju meðferðina en hinn – samanburðarhópurinn – fær eldri meðferð,
lyfleysumeðferð eða enga meðferð. Svo er fylgst með því hvernig hópunum vegnar
af, og hvort á þeim er tölfræðilega marktækur munur. Próf af þessu tagi hafa
stundum komið verulega á óvart, bæði þegar meðferðir sem virtist lítil von á að
hefðu áhrif reyndust virka vel og þegar meðferðir sem lengi hafði verið gert ráð
fyrir að skiluðu árangri reyndust jafnvel beinlínis skaðlegar. Er ekki líklegt
að svipað gildi um stefnur í málum á borð við refsingar afbrotamanna, gagnlegar
kennsluaðferðir, og hvatningu til atvinnusköpunar? Hvað stendur í vegi fyrir því
að sambærileg samanburðarprófun sé gerð á þessum sviðum?

Í megindráttum má skipta andmælunum í tvennt. Í fyrsta lagi er því haldið fram
að erfiðara sé að gera samanburðarpróf í félagsvísindum; hins vegar því að það
sé siðferðilega óréttlátt. Við skulum skoða þetta aðeins nánar. Fyrst af öllu er
að spyrja: Félagsvísindum? Það er himinn og haf milli þess að spyrja, eins og
fræðimenn gera, hver tengslin milli mismunandi hluta samfélagsins eru, og þess
að spyrja hvort inngrip A eða inngrip B séu gagnlegri. Við erum að tala um
síðari spurninguna, og í mörgum tilvikum eru stofnanir að safna verulegum hluta
þeirra upplýsinga sem þörf er á nú þegar. Það er í sjálfu sér enginn munur á því
að spyrja – eins og í læknisfræði – hvort pilla A eða pilla B dragi meira úr
sjúkdómseinkennum og því að spyrja – eins og Vinnumálastofnun gæti gert – hvort
úrræði A eða úrræði B fækki atvinnulausum meira.

Þetta á líka við um siðferðisspurninguna. Þar er því haldið fram að ekki sé
sanngjarnt að halda nýju úrræði sem gæti hjálpað frá fólki sem þarf á því að
halda. Þetta á auðvitað ekki síður við í lyfjarannsóknum; hvernig er verjandi að
halda lyfi sem gæti bjargað lífi fólks frá því? Hér er lykilorðið „_gæti_“. Áður
en við vitum hvort það sé ósanngjarnt að nota úrræðið ekki fyrir alla þurfum við
að vita hvort það _virkar_. Og hvernig komumst við að því hvort það virkar án
þess að bera saman fólk sem hefur notið þess og fólk sem hefur ekki gert það?
Kannski er helsti erfiðleikinn við samanburðarpróf í stefnumálum sá að við höfum
ekki vanist því að hugsa um sönnunargögn sem forsendu stefnumótunar.

Því vilja Píratar breyta.
