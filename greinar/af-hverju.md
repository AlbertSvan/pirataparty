# Af hverju Pírata?

„Hvað ætla Píratar að gera fyrir landsbyggðina?“

Þetta er spurning sem við heyrum nokkuð oft. Hún byggist, að ég tel, á tvíþættum
misskilningi. Annars vegar er það ranghugmynd um Pírata: Að við séum upp til
hópa latte-lepjandi hippar úr miðbæ Reykjavíkur sem enga reynslu hafa af því
hvernig það er að búa úti á landi. Hins vegar er það ranghugmynd um þann vanda
sem steðjar að íslensku samfélagi: Að landsbyggðin þurfi á sérstakri aðstoð og
sértækum aðgerðum að halda, svo hinar „dreifðu byggðir“ geti áfram haldist í
byggð.

Þetta er hvort tveggja rangt. Ég hef til dæmis enn ekki lært þá kúnst að lepja
latte – eða kaffi yfirhöfuð. Ég er líka Ísfirðingur, fæddur og uppalinn í faðmi
fjalla blárra. Ég er aðskotahlutur í Reykjavík, og nota hvert einasta tækifæri
sem býðst til að koma aftur _heim_. Ég er ekki einn á meðal Pírata. Jafnvel í
hópnum sem kom starfinu af stað á höfuðborgarsvæðinu eru ófáir sem hafa reynslu
af því að búa úti á landi. Þetta er samt ekki lykilatriðið. Lykilatriðið er að
ein af grundvallarforsendum fyrir stefnu Pírata er hugmyndin um
sjálfsákvörðunarrétt: Þeir sem verða fyrir áhrifum af ákvörðun eiga að hafa rétt
til að hafa áhrif á ákvörðunina. Þeir sem ekki verða fyrir áhrifum þurfa ekki
slíkan rétt. Píratar vilja af þessum sökum draga úr miðstýringu og auka
upplýsingagjöf til almennings. Jafnvel þó við værum eintómir lattelepjandi
hippar sem aldrei yfirgæfu 101 Reykjavík, þá ætti stefna Pírata að falla vel að
þörfum landsbyggðarinnar.

Tilfellið er nefnilega það að landsbyggðin þarf ekki á því að halda að ríkið
ráðist í að dæla peningum frá Reykjavík til að niðurgreiða landsbyggðina. Hún
þarf á því að halda að ríkið hætti að „spara“ með því að byggja stórar
þjónustumiðstöðar í Reykjavík og leggja niður þjónustu af sama tagi úti á landi.
Ekki nóg með það: Íbúar Reykjavíkur þurfa á því sama að halda! Hvers konar vit
er í því að byggja hátæknisjúkrahús þegar heilsugæslan er að því komin að hrynja
niður af fjárskorti? Er ekki eðlilegt að leggja áherslu á nærþjónustu og eiga
sérhæfðari stofnanirnar sem bakstopp í alvarlegri tilvikum? Og hvers vegna er
Háskóli Íslands allur á einum stað? Mætti ekki fara að fordæmi
Kaliforníuháskóla, sem rekur kennslustöðvar á nokkrum stöðum í fylkinu?
Vissulega fylgir þessu kostnaður á þeim stöðum þar sem nærþjónustan er veitt, en
það er ekki þar með sagt að það feli í sér niðurgreiðslu Reykjavíkur á
þjónustunni. Hvernig væri að miða t.d. við það að útgjöld ríkissjóðs í hverju
sveitarfélagi séu nokkurnveginn í samræmi við tekjur hans í því sveitarfélagi?

Píratar vilja ekki lofa því að eitthvað sé gert fyrir fólk; við viljum gera
fólki kleift að gera hlutina sjálft. Þetta er hægt með ýmsum hætti: Píratar
vilja auka aðkomu almennings að ákvarðanatöku, á öllum stigum og í öllum kerfum.
Beint lýðræði, ekki aðeins þegar kemur að löggjöf heldur einnig í fjárlagagerð,
framkvæmdum, og innan reksturs. Við viljum draga úr miðstýringu, bæði í
stjórnkerfinu og hagkerfinu. Valddreifing, tilfærsla ákvörðunarréttar til þeirra
sem verða fyrir beinum áhrifum, þýðir að hagsmunir utanaðkomandi aðila hafa
minni áhrif á ákvörðunina sem tekin er. Er ekki til dæmis líklegt að
Vestfirðingar myndu frekar velja að verja skattpeningum sínum í vegagerð á
svæðinu en í rekstur stjórnarráðsins?
