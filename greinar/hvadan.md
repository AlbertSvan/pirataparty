# Hvaðan koma Píratar?

Breytingar í íslenskum stjórnmálum hafa í marga áratugi þrifist fyrst og fremst
á klofningsframboðum og samfylkingum. Nýir stjórnmálaflokkar – það er að segja,
flokkar sem ekki verða til sem klofningur frá eldri flokki eða sem samruni
flokka sem áður störfuðu – hafa verið fáir og langt á milli þeirra. Nálægast
minni dagsins í dag er Kvennalistinn, sem að endingu rann að miklu leyti inn í
enn eina samfylkinguna – Samfylkinguna. Ég er ekki viss um að annan „nýjan“
flokk sé hægt að finna fyrr en leitað er aftur til ársins 1916, en þá skutu bæði
Alþýðuflokkurinn og Framsóknarflokkurinn upp kollinum. Sjálfstæðisflokkur yngri
er samfylking: Íhaldsflokkurinn og Frjálslyndi flokkurinn voru báðir
klofningsflokkar.

Þetta er sennilega ástæða þess að margir eiga erfitt með að skilja að Píratar
hafi ekki orðið til í kringum Birgittu Jónsdóttur. Þetta er sennilega ástæða
þess að margir halda að Píratar séu enn eitt nýja smáframboðið. Það er ekki
hugmyndin.

Píratar eru íslenskur angi alþjóðlegrar hreyfingar. Við erum stolt af því. Við
eigum okkur systurflokka um víða veröld. Við höfum sótt um aðild að
alþjóðasambandi Pírata. Í því erum við að vísu ekki ein á Íslandi, en Besti
flokkurinn hefur einnig sótt um áheyrnaraðild að sambandinu. 
