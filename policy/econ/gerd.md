# Tillaga að stefnu Pírata varðandi gerð hagkerfisins

Með tilvísun til

- grunnstefnu Pírata um gagna- og þekkingaröflun (1.2),
- grunnstefnu Pírata um jafnan rétt hvers einstaklings (2.4),
- og grunnstefnu Pírata um rétt hvers og eins til að koma að ákvarðanatöku um eigin
  málefni og að afla sér þekkingar um hvernig slíkar ákvarðanir hafa verið
  teknar (4.6);

og með hliðsjón af

1. eðlislögmálum varmafræðinnar varðandi nýtanleika orku,
2. þeirri staðreynd að auðlindir jarðar eru endanlegar,
3. því hlutverki hagkerfisins að tryggja aðgang samfélagsins að nauðsynlegum
   efnislegum gæðum,
4. afar takmörkuðu aðgengi að upplýsingum um hagkerfið
5. og nær algjörum skorti á lýðræðislegum starfsháttum í atvinnurekstri,

álykta Píratar eftirfarandi:

1. Endurskipuleggja þarf hagkerfið til að tryggja stöðugleika þess þegar
   áframhaldandi vöxtur er útilokaður.
2. Tryggja þarf lágmarksafkomu hvers og eins, svo efnahagslegar þrengingar geti
   ekki svipt einstaklinga möguleikanum á því að nýta réttindi sín.
3. Safna þarf og miðla upplýsingum um stöðu hagkerfisins með skýrum hætti. Koma
   þarf á gagnsæi varðandi mikilvæga þætti á borð við dreifingu fjármagns.
4. Sérstaklega ber að hlúa að rekstri sem byggir á lýðræðislegum starfsháttum og
   efla rétt og getu launþega til að koma að ákvörðunum sem varða starfsskilyrði
   þeirra.
