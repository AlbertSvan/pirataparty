# Grunnstefna Pírata

Píratar telja að þörf sé á gegngerri endurskoðun á stjórnkerfi samfélagsins í
ljósi þeirra möguleika og þess nýja skilnings sem þróun flókinna og víðtækra
tölvukerfa hefur haft í för með sér. Píratar telja að þátttaka allra sem vilja,
aukin dreifing ákvarðanatöku, gagnsæi í allri ákvarðanatöku og örugg
borgararéttindi bæði á hefðbundnum vettvangi og í gagnasöfnum samtímans eigi að
vera leiðarljós í þessari endurskoðun.

Píratar telja að nauðsynlegt sé að vinna að breytingum á stjórnkerfi
samfélagsins í samræmi við þessa endurskoðun, og að slík vinna þurfi að fara
fram á fjölbreytilegum vettvangi. Píratar hafa valið beina þátttöku í
stjórnmálum með því að standa að framboði til fulltrúakjörs. Bein
stjórnmálaþátttaka hefur ákveðna sérstöðu, en með henni er m.a. hægt að greiða
götu endurskipulagningar á öðrum sviðum. Píratar líta ekki á fulltrúakjör og
pólitísk völd sem markmið í sjálfu sér. Hlutverk pírata sem kjörinna fulltrúa er
að dreifa pólitísku valdi um allt samfélagið, en ekki að styrkja stjórn miðlægs
valds yfir því. Slíkri stjórn er hætt við að festast í forminu og eiga erfitt
með að aðlaga sig að nýjum veruleika.

Píratar leggja áherslu á gagnrýna hugsun. Í þessu felst ekki aðeins varfærni
gagnvart tillögum sem virðast í fyrstu góðar, heldur einnig vilji til að skoða
nánar tillögur sem í fyrstu virðast slæmar. Afstaða pírata fer ekki eftir því úr
hvaða átt hugmynd kemur, eða hverjir fortalsmenn hennar eru. Gagnrýnin hugsun
krefst þess einnig að til greina komi að endurskoða fyrri ákvarðanir. Veröldin
tekur stöðugum breytingum og við verðum að breytast með henni.

Píratar beita sér fyrir eflingu og verndun borgararéttinda. Tjáningarfrelsi og
friðhelgi einkalífsins eru meðal hornsteina þeirra, og ber að skýla gegn allri
ásælni. Gildir einu hvort sú ásælni er af hálfu ríkisvalds eða einkaaðila.
Rétturinn til aðkomu að ákvörðunum um eigin málefni og vitneskju um það hvernig
slíkar ákvarðanir hafa verið teknar eiga ennfremur að teljast til
ófrávíkjanlegra réttinda borgaranna. Píratar vilja þannig stuðla að virku
lýðræði og gagnsærri stjórnsýslu. Borgararéttindi eru _allra_, og réttur hvers
vegur jafnt.

Píratar líta á samfélagið sem flókið kerfi, uppfullt af samverkandi þáttum og
tengingum. Píratar telja að efla þurfi skilning á þessu kerfi, og að stefnumótun
allra þátttakenda í samfélaginu þurfi að taka mið af slíkum skilningi. Píratar
leggja áherslu á að ekki megi reyna á þolmörk þessa kerfis, og að stuðla verði
að stöðugleika þess jafnvel við öfgakenndar aðstæður. Píratar telja að slíkur
stöðugleiki vegi þyngra en skilvirkni.
