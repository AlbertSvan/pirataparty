# Grunnstefna Pírata

Píratar telja að þörf sé á gegngerri endurskoðun á stjórnkerfi samfélagsins í
ljósi þeirra möguleika og þess nýja skilnings sem þróun flókinna og víðtækra
tölvukerfa hefur haft í för með sér. Píratar telja að þátttaka allra sem vilja,
aukin dreifing ákvarðanatöku, gagnsæi í allri ákvarðanatöku og örugg
borgararéttindi bæði á hefðbundnum vettvangi og í gagnasöfnum samtímans eigi að
vera leiðarljós í þessari endurskoðun.

Píratar telja að nauðsynlegt sé að vinna að breytingum á stjórnkerfi
samfélagsins í samræmi við þessa endurskoðun, og að slík vinna þurfi að fara
fram á fjölbreytilegum vettvangi. Píratar hafa valið beina þátttöku í
stjórnmálum með því að standa að framboði til fulltrúakjörs. Bein
stjórnmálaþátttaka hefur ákveðna sérstöðu, en með henni er m.a. hægt að greiða
götu endurskipulagningar á öðrum sviðum. Píratar líta ekki á fulltrúakjör og
pólitísk völd sem markmið í sjálfu sér. Hlutverk pírata sem kjörinna fulltrúa er
að dreifa pólitísku valdi um allt samfélagið, en ekki að styrkja stjórn miðlægs
valds yfir því. Slíkri stjórn er hætt við að festast í forminu og eiga erfitt
með að aðlaga sig að nýjum veruleika.

Til að tryggja að Píratar haldi sig á þeirri braut sem upphaflega var mörkuð
hafa eftirfarandi grunnstefnumið verið samþykkt. Engin stefna flokksins má
brjóta gegn þeim, og öll stefnumið skulu vísa til fyrri stefnumiða – og þar með
beint eða óbeint til grunnstefnunnar sem hér er lögð fram.

 1. Píratar leggja áherslu á gagnrýna hugsun.

    Í þessu felst ekki aðeins varfærni gagnvart tillögum sem í fyrstu virðast
    góðar, heldur einnig vilji til að skoða nánar tillögur sem virðast slæmar.

    Afstaða pírata fer ekki eftir því úr hvaða átt hugmynd kemur, eða hverjir
    fortalsmenn hennar eru.

    Gagnrýnin hugsun krefst þess einnig að til greina komi að endurskoða fyrri
    ákvarðanir.

 2. Píratar beita sér fyrir eflingu og verndun borgararéttinda.

    Tjáningarfrelsi og friðhelgi einkalífsins eru meðal hornsteina þeirra, og ber
    að skýla gegn allri ásælni. Gildir einu hvort sú ásælni er af hálfu
    ríkisvalds eða einkaaðila.

 3. Píratar telja að allir hafi óskoraðan rétt til aðkomu að ákvörðunum sem varða
    eigin málefni, og rétt til vitneskju um það hvernig slíkar ákvarðanir hafi
    verið teknar.

    Slíkur réttur er tryggður með styrkingu beins lýðræðis og eflingu gagnsærrar
    stjórnsýslu.

 4. Píratar telja að borgararéttindi tilheyri einstaklingum, og að réttur hvers
    og eins sé jafn sterkur.

 5. Píratar líta á samfélagið sem flókið kerfi, uppfullt af samverkandi þáttum
    og tengingum. Flókin kerfi lúta ákveðnum lögmálum, og samfélagið er engin
    undantekning. Píratar telja að efla þurfi skilning á þessu kerfi, og að
    stefnumótun allra þátttakenda í samfélaginu þurfi að taka mið af slíkum
    skilningi.

    Píratar leggja áherslu á að ekki megi reyna á þolmörk þessa kerfis, og að
    stuðla verði að stöðugleika þess jafnvel við öfgakenndar aðstæður. Tryggja
    verður að samfélagið geti þolað áföll á borð við víðtækar náttúruhamfarir,
    loftslagsbreytingar og hryðjuverkaárásir. Píratar telja að stöðugleiki vegi
    þyngra en skilvirkni.
